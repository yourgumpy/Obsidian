একবারে অপরচিত একজন থেকে অপরিচিত হয়ে যাওয়ার পথটা অনেক ছোট হলেও অনেক ছন্দময় হয়, টক-ঝাল-মিষ্টিতে ভরা থাকে। শেষ সময়ে যেতে দিতে ইচ্ছে হয় না, শেষ দেখাটা যেন অনেক সুখের হয়, শেষ কথাটা যেন অনেক টানের থাকে।

তবুও মেনে নিতে হয়, অভ্যেস গুলো বদলাতে হয়, যা কখনো বদলানোর ইচ্ছেই ছিলো না, যা খুব সখ করে আওড়ানো হয়েছিলো। নতুন অভ্যেস আওড়ানোর চেষ্টা করতে হয়, হয় না, ভুল হয়, পুরোনো অভ্যেস মাঝে এসে বাগড়া দেয়, ঝেড়ে ফেলতে হয়, এগিয়ে যেতে হয়, স্বপ্নে এসে দেখা দেয়, স্বপ্ন ভেঙ্গে জেগে যেতে হয়, কলের পানি দিয়ে চোখ ধুয়ে জিতে হয়, রাত জেগে স্বপ্ন ভুলতে হয়, আবার ঘুমানোর চেষ্টায় বালিশে মাথা এলোতে হয়।

হারিয়ে গেলে মানুষ কাহিল হয়ে যায়, ছন্দগুলোও এলোমেলো হয়ে যায়, শব্দ গুলো আসতে চায় না, একই বাক্য-শব্দ-ছন্দ মাথায় ভন-ভন করে, অসহ্য ইচ্ছা হয়, দমিয়ে রাখতে হয়, সময়ের শ্রোতে ভাসিয়ে দিতে হয়, ভাগ্য ভালো হলে কে জানে হয়তো দিগন্তের শেষ সময়ে সুন্দরময় এক অপরুপ গোধুলীমাখা বিকেলের দেখা পেলেও পাওয়া যেতে পারে...