জীবনের এমন একটা সময়ে আছি, যেন কেমন একটা ব্যাপসা, রঙ আছে কিন্তু চটে গেছে যেন, গন্ধ আছে কিন্তু কেমন নাক বন্ধ যেন। দিন হচ্ছে রাত হচ্ছে সময় চলে যাচ্ছে, কিন্তু মন বসছে না। শব্দ হচ্ছে কানে আসছে না, আলো জ্বলছে তাকাতে ইচ্ছে করছে না।

যেন নৌকায় বসে আছে পা এলিয়ে নদীতে, শান্ত নদী, হালকা ঢেউ বইছে, কিন্তু পা দুলাতে ইচ্ছে করছে না। 

যেন এক বিরাট বট গাছে নিচে বসে আছে, আশে পাশে ঢাল-পাতা ছড়িয়ে আছে, উঠিয়ে নিয়ে একটু ভেঙে দূরে ঢিল মারতে মন চাইছে না।

যেন অনেক রোদ-পাটা গরম শেষে ঠান্ডা বৃষ্টিতে ভিজতে একটুও মন সায় দিচ্ছে না।

কি হলো এই মনের? ইচ্ছে গুলো কই উড়ে গেলো? এমন তো কোনো কঠিন ইচ্ছে নয় যে সম্ভব না, তবে কি হলো? কখন হলো? কেনই বা হলো?

প্রশ্ন হাজার হলেও উত্তর তো বেশি কঠিন হবার কথা নয়, তবে উত্তর খুজে পাচ্ছি না কেন? নিজের মনেই নিজের উত্তর দিতে মন চাচ্ছে না, কারো থেকে উত্তর জানতেও ইচ্ছে করছে না।

ইচ্ছে করছে চাঁদের আলোয় লম্বা মাটির রাস্তা ধরে নিজ মনে হেটে যাই, ভূতের ভয় পেরিয়ে আপন মনে গুন-গুন করি, হাটতে থাকি, ক্লান্ত হয়ে যাই, ক্লান্ত হয়ে গাছের নিচে বসে ঝিরিয়ে নি, আবার হাটি, যেন এ পথ শেষ না হলেই আমার যত প্রশ্নেরা মুক্তি পাবে, পাবে কি?