"the art of letting go"

আজকে একটা গানের রিলস দেখে আমি রিলসের সেকশনে ঢুকি ফেসবুকে এবং পরপর এতো সুন্দর সুন্দর ভিডিও আমার সামনে আসে, সাধারণত খাবার ছাড়া তো ভিডিও আমার সামনে তেমন একটা আসে না। কিন্তু গানের ভিডিও থেকে ঢুকার কারণেই হয়তো এতো সুন্দর কিছু জিনিস আসে। তো সেখানে এমন কয়েকটা ছিলো যা বোঝাচ্ছিলো মাঝে মাঝে ছেড়ে দেয়াই যেন এক তপস্যা। ব্যাপারটা আমার ভাবনার সাথেও যায় মনে হয়।

একটা জিনিস আমাদের কাছ থেকে চলে যাবে, একটা সম্পর্কের ইতি হবে, একটা সুন্দর জিনিস ভেঙ্গে যাবে, একটা সুন্দর বসন্তের ইতি হবে, কিংবা প্রিয় অভ্যাস টা বদলে যাবে - এ সবই আমাদের জন্য কষ্টের হয়, আমরা খুব সহজে এতে অব্যস্থ হতে পারবো তা মানতেই পারি না। তবে প্রকৃতির কি সুন্দর নিয়ম, আমাদের এই কঠিনতম কষ্ট যেন অনেক সময়, সময়ের বিপরীত স্রোতে নিমিষেই হারিয়ে যায়। আমাদের দৈনন্দিনকার সুন্দরতম অভ্যাস গুলো অন্য কিছু দিয়ে রিপ্লেস হয়ে যায়, যেন পুরনো অভ্যাসগুলো আমাদের কখনো ছিলোই না।

যে জিনিসটা হারাতে আমরা সবচেয়ে বেশি ভয় পাই, যেই জিনিসটা আমরা সবচেয়ে বেশি আগলে নিজের কাছে করে রাখি, সেই জিনিসটা কেন জানি রহস্যজনক ভাবে সবার আগে হারায়। তাই হয়তো অনেকে ভাবুক মনের মানুষেরা "আর্ট অফ লেটিং গো" রপ্ত করতে বলেছেন। এটা এমন যে তুমি যেই জিনিসটাকে সবচেয়ে বেশি পছন্দ করো, সেই জিনিসটা হারিয়ে যাবে ভয় টা সবচেয়ে তাড়াতাড়ি মন থেকে ঝেরে ফেলো। তাকে নিজের মতো ছেড়ে দাও, হারিয়ে গেলে যেতে দাও, কতদুর যাই, যতদুর যেতে দেখা যায় দেখো, প্রাণ ভরে দেখো।

হারিয়ে যাওয়ার, হারিয়ে ফেলার এই নিদারুন খেলায় নিজেকে মানিয়ে নিতে হবে। হারিয়ে গেলে হারিয়ে যাওয়া মানুষটার বা জিনিসটার খেয়াল কে রাখবে তা মনের মধ্যে জাগবেই, তা মানুষটা ভুল করে হারাক বা ইচ্ছে করেই। বাস্তবে হয়তো তাকে সব সময় খোঁজার মতো উপায় পাওয়া না গেলেও, কল্পনায় তাকে খুঁজে নিয়ে তার খেয়াল রাখাই যায়। স্বপ্ন আমাদের এই দিক টা বিবেচনা করেই হয়তো মাথায় কড়া নাড়ে।

এই "আর্ট অফ লেটিং গো" এর মতো সুন্দর আর্টই হয়তো আমি রপ্ত করেছি বা রপ্তে ব্যাস্ত, জানি না আসলে, কিন্তু জিনিসটি রপ্ত হয়ে গেলে হয়তো কারো বোঝা হয়ে আর থাকা লাগে না। 

শেষ শব্দটাও বলা হয়ে যাবে 
অনেক গুলো কমার পর,
শেষ দাড়িটাও টানা হয়ে যাবে
শেষ হাসিটাও মলিন হয়ে যাবে
অস্থির হয়ে হয়তো শেষ দুঃখ টা
কান্না হয়ে যাবে না,
চোখ টলমল করে হয়তো পাথর হৃদয়
তাও সামলে নিবে,
তবু হারিয়ে যাওয়ার এই সুন্দর শিল্পে 
নিজেকে নিয়ে বাঁচার শিল্পে মত্ত হতেই পা বাড়াতে হবে...


