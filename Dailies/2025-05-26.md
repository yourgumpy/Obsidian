```
আকাশ পেরিয়ে দিগন্ত রাঙা মাঠে দৌড়াতে ইচ্ছে হয়
আকাশ কালো করা মেঘের নিচে শুয়ে থাকতে ইচ্ছে হয়
ঝড়ের শেষে স্যাতস্যাতে বাগানে আম কুড়োতে ইচ্ছে হয়
ছন্দহীন কঠিন শব্দ বাগানে নিজেকে হারিয়ে ফেলতে ইচ্ছে হয়।

ইচ্ছে করে সমুদ্রজলে দূর নীলিমায় হারিয়ে যেতে
ইচ্ছে করে সবুজ ঘাসের ঘাসফড়িং হয়ে যেতে
ইচ্ছে করে মাছেদের সাথে গভীর জলে ঘর বানাতে
ইচ্ছে করে মাটির ঘরে কাঠের তাক হয়ে থাকতে।

এই বিষাক্ত বাতাস আর ভালো লাগে না
চারপাশে প্রচুর মানুষ, দম বন্ধ করে দেয়
শব্দে, ছন্দে কাবু হয়ে হারিয়ে যাই যেন
আশাহীন এক সময়ের গাড়ির বহরে যেন
যেন দূর মরুতে মরিচীকার দেখা পেয়ে
হন্যে হয়ে তার পিছু নিয়েছি, হতাশ হওয়ার তীব্র আকাঙ্খা নিয়ে।

এ যেন এক মাঠভর্তি হতাশা আমার
এ যেন এক আলোকবর্ষ সমান স্বপ্ন আমার
এ যেন এক মহাকাশ সমান অভিমান আমার
আমি হেরে যাই, কি হারিয়ে ফেলি, দমে যাই কি লুকিয়ে ফেলি
বিশাল এই ভুখন্ডে আমি, বড্ড এক হতাশার মাংসপিন্ড আমি...
```

_ _ইচ্ছে