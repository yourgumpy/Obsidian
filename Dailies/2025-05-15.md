"তবুও আমার অনেক ইচ্ছে"
```
শেষ প্রহরে যেতে না চাওয়ার ইচ্ছে হয়
পেছনে চেয়ে দেখি কেউ দাঁড়িয়ে নেই,
শূন্যতায় নিজের চোখ ভিজে এলেও খুশি
কেউ দেখেনি, কেউ দেখেনি আমায়।

শব্দগুলো যখন মাছের কাঁটার মতো গলার স্বরযন্ত্রে আটকায়
আমি খুশি হই সেগুলো প্রকাশ পায়নি,
এভাবেও চলে যাওয়া যায়, তা শিখেও আমি খুশি
কারও বোঝার কারণ হয়ে উঠিনি।

এই তো বেশ যাচ্ছে দিন গুনতে গুনতে
কোথাও বা দাঁড়িয়ে, কোথাও বা অলস বসে
তবু মৃদু যন্ত্রণা হয়, শেষ বার ফিরে না দেখার আক্ষেপে
যেন তাতেই বুঝি জীবন জুড়াতো?

চারিদিকে শুধু বাস্তবতার হাহাকার
যেন আমি বাস্তবতার কাঁটার বাগানে আচ্ছন্ন
কাটা বিঁধে রক্তাক্ত,
হারিয়ে যাবার বাসনায় আসক্ত।

যেন আমি কল্পনা করতে পারি না
কল্পনার রাজত্ব হারিয়ে ফকির আমি
যেন ভাবনার শক্তি হারিয়ে পাথর আমি
অঘোরে ঘুমের শক্তি হারানো নির্ঘুম এক বালক আমি।

তাও ইচ্ছে করে, 
হারিয়ে ফেলা ইচ্ছেগুলোকে আবার আঁকড়ে ধরি।
আবার সেগুলোকে নিয়ে মিষ্টি কল্পনা করি
আবার পেছনে ফিরে তাকাই, আর দেখি
হ্যাঁ, কেউ আছে, কেউ আছে মুচকি হেসে দাঁড়িয়ে
দেখছে আমায়, ডাকছে আমায়
বলছে আমায়, "কেমন আছো?"
```

কবিতার নামটা জানি না কতটা মিলেছে, বা এটা আদোও কবিতার পর্যায়ে পরে কিনা, তবে কবিতা লিখে মনে হল এটাই নাম হওয়া উচিত।